https://matifilozof.shinyapps.io/TWDPD7/

NOTKA: Bardzo, bardzo chciałem, żeby ta aplikacja miała polskie znaki. Naprawdę lubię polskie znaki i nie chciałbym wyobrażać sobie polszczyzny bez nich. Zaistniała jednak trudna sytuacja, w obliczu której musiałem postawić na szalkach wagi dwie cenne dla mnie wartości: obecność polskich znaków oraz działanie aplikacji. Po długim procesie ewaluacyjnym doszedłem do wniosku, że obecność polskich znaków może nie zostać odpowiednio dostrzeżona, jeżeli opublikuję nie ładującą się aplikację. Ponadto zawarcie polskich znaków prawdopodobnie nie zostałoby należycie dostrzeżone w myśl tej samej zasady, o której pisał mistrz z Czarnolasu Jan Kochanowski w swojej powszechnie kojarzonej fraszce "Na zdrowie". Wracając jednak do meritum problemu - otóż problemy z komunikacją pomiędzy krasnoludkami shinyapps.io oraz moimi sprawiły, że działająca u mnie bez zarzutu aplikacja odmawiała współpracy po umieszczeniu jej na rzeczonym serwerze. Jako że nie zwykłem dzielić się swoimi (nawiasem mówiąc, najwyraźniej nieprzeciętnie wyedukowanymi) krasnoludkami, musiałem dostosować poziom skomplikowania swojego kodu do poziomu inteligencji siły roboczej wspomnianego serwera. Szczęśliwie okazało się tylko, że krasnoludki shinyapps.io nie są takie głupie, jak skłonny byłem uważać po blisko godzinie nieowocnej współpracy, lecz jedynie, wywodząc się najprawdopodobniej z krajów anglosaskich, nie potrafią prawidłowo obsłużyć znaków diakrytycznych. Ostatecznie poszedłem im na rękę, licząc na Waszą wyrozumiałość. Mimo pewnych zdolności negocjacyjnych i krasomówczych, jakie nieskromnie lubię sobie przypisywać, wizja pertraktacji z krasnoludczymi związkami zawodowymi nie napawała mnie optymizmem w stopniu porównywalnym do sprawdzania swojej listy projektów do wykonania.
